Questo gioco nasce come tutte le cose un po' per caso, un po' per divertimento e un po' per noia, per riempire i momenti che altrimenti avrei passato a guardare serie TV, Instagram o il social del momento. Non che sia un male, solo mi piace tenere il cervello attivo.

Nasce dallo sconfinato e gigantesco amore che provo per gli animali in genere, e per la razza canina in particolare: con le loro mille faccette buffe, i loro codoni stolti e le loro mossette senza senso.

Lo so, se non hai un cane fai fatica a capire, ma forse non così tanto.

Nasce dalle mie giornate scandite dal portare fuori la mia stolta e amorevole cagnolina Zeta Reticoli, nelle sue mille avventure normali che diventano spaziali perché io mi immagino ogni sua interazione con voce narrante e scenari apocalittici e biblici, che per lei sono il cuore della vita, e così lo sono diventati anche per me.

E così mi sono immaginato che potesse andare nello spazio, a combattere contro i suoi più acerrimi nemici: i fuochi d'artificio, l'aspirapolvere, gli skate. Ma non potrebbe combattere senza i suoi fedeli amici perchè l'unione fa la forza, per cui a ogni livello ecco che arriva un fedele cagnolino in aiuto della povera Zeta, a ogni livello una nuova avventura, a ogni avventura un nuovo mondo.

Nasce dall'incontro quotidiano, circa 700/900 volte all'anno, con altri padroni di cane che tutti i santi giorni, con il sole a 38 gradi, la neve o il temporale, devono portare fuori i loro quattrozampe. E così si condividono quei momenti, nascono amicizie, muoiono amicizie, perché come si dice in gergo "i cani si prendono", e quello si vede proprio che non poteva fare altro che prendere un cane così. E non sono i cani, ma i padroni. E vuoi chiudere il c***o di cancello che mi scappa il cane e poi chi me lo riprende, tu???

E in tutto questo, Zeta Reticoli ha decine, se non centinaia, di amici con i quali gioca tutti i santi giorni, e ogni volta è come se fosse la prima volta che li vede. E ogni volta che deve uscire è come se fosse la prima. E ogni volta, insomma... se avete un cane lo sapete.

Questo gioco è dedicato a Zeta Reticoli, a tutti i suoi amici e ai loro padroni di cane. È dedicato ai miei bambini, Stella e Leone, che non sono più tanto bambini ma che spero avranno sempre la forza e il coraggio di rimanerlo un po'. Perché a crescere si fa presto e si rischia di lasciare indietro pezzi che tanto sono lì, e tornano a far visita in diversi modi.

Questo gioco non sarebbe stato possibile senza la mia dolce Gaia, che sopporta interi pomeriggi a cercare di parlarmi mentre sono concentrato a disegnare personaggi e deployare funzioni. Le parlo a stento e mi metto le cuffie per non farmi infastidire. Ha davvero tanta pazienza, bisogna ammetterlo.

A tutti quelli che ho incontrato nella vita, che magari sono rimasti, che magari si sono persi e che purtroppo non ci sono più.

Alla mia famiglia tutta, nessuno escluso, comprese Panda e Abi che ha deciso di andarsene anni fa ma, essendo stata la prima, sarà sempre come me.

Love you all, keep on playing in this mad world! 